Бизнес-режа лойиҳанинг хусусиятидан келиб чиққан ҳолда одатда 3-5 йилга мўлжалланиб, унда корхонанинг ташкил этилишдан барқарор фаолият юрита бошлашгача бўлган даврдаги ҳаёти баён қилиниши лозим. Бизнес-режа ҳар бир тадбиркорга, молиячи ёки банк ходимига, ҳамкорларга тушунарли тарзда ёзилиши керак.
Бизнес-режа ҳажм жиҳатдан қисқа, лекин мазмунан барча зарур маълумотларни ўзида акс эттирган бўлиши лозим. Айрим ҳолларда, муаммоларнинг туб моҳиятини очиб бериш мақсадида, бизнес-режанинг ҳажми катталаштириб юборилади. Шундай бўлсада, “Times New Roman” ёки “Arial” 12-14 ўлчамли шрифтидан фойдаланган (ёки шунга ўхшаш шрифтни қўллаган) ҳолда бизнес-режани 30-50 бет атрофида тузиш тавсия этилади. Барча қўшимча материаллар, жадваллар ва бошқа таҳлилий маълумотлар иловада келтирилиши керак.
Одатда кўпчилик бизнес-режаларда рақамларга жуда кўп қоғоз ва вақт сарфланиб, салоҳиятли сармоядорлар учун ҳақиқатда зарур бўлган маълумотларга кам эътибор қаратилади. Шуни ёдда тутиш керакки, бизнес-режа келгусидаги муваффақиятли фаолиятни ифодаловчи “чиройли” кўрсаткичлардан иборат бўлмаслиги лозим, чунки сармоядорлар бўрттирилган кўрсаткичларни дарҳол аниқлаб олишади. Шунинг учун, бизнес-режада сотиш ва фойда (зарар) бўйича аниқ далил ва таҳлилларга асосланган ҳаққоний прогнозлар келтирилиши керак. Бозорнинг ўзгарувчанлигини инобатга оладиган бўлсак, бу осон вазифа эмас. Шундан келиб чиқиб, асосий прогноз кўрсаткичлари биринчи йил учун ойлар кесимида, иккинчи йил учун чораклар кесимида ва учинчи йилдан бошлаб йиллар кесимида кўрсатилиши мақсадга мувофиқ. Бизнес-режа лойиҳанинг ҳам кучли, ҳам заиф томонлари бўйича ҳаққоний баҳони кўзда тутиши зарур.