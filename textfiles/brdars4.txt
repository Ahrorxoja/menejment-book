Бизнес-режа техник жаргонлардан ва эмоционал фикрлардан холи бўлиши, шунингдек, уни ёзишда чиройли сўзлардан кўп фойдаланишга урғу берилмаслиги керак. Бизнес-режа мутахассис бўлмаган фойдаланувчилар учун ҳам тушунарли тарзда ёзилиши, фикрлар аниқ ва лўнда изҳор қилиниши лозим.
Бизнес режанинг расмийлаштирилиши ва дизайни ҳам профессионал даражада бўлиши муҳимдир. Чунки, фойдаланувчи унинг нафақат мазмунига, балки кўринишига ҳам эътибор қаратади. Дидсиз тузилган бизнес-режа ўқувчида салбий таассурот қолдириши мумкин. Аксинча, ҳам мазмун, ҳам расмийлаштириш жиҳатидан юқори савияда тузилган бизнес-режа фойдаланувчида сизнинг ишга бўлган муносабатингиз ва шахсий сифатларингиз тўғрисида дастлабки ижобий фикрларни уйғотиши мумкин.
Жадвал, диаграмма ва графиклардан фойдаланиш масалани чуқурроқ тушунишга ёрдам беради. Бизнес-режанинг муҳим жойларини бошқа шрифт ёки ранг билан ажратиб кўрсатиш зарур маълумотга ўқувчи эътиборини дарҳол жалб қилишга хизмат қилади.
Бизнес-режани расмийлаштиришда унинг тегишли қисмларининг мазмунига оид суратлар ва чизмалардан фойдаланиш мумкин. Фақат буни ҳам меъёрида қўллаш даркор.
Бизнес-режа сармоядорларга берилиши мўлжалланган бўлса, уни тақдим этишдан аввал маълумотларнинг тўғрилигини яна бир бор текширувдан ўтказинг. Айниқса, бухгалтерингиз томонидан молиявий кўрсаткичлар ва ҳисоб-китобларнинг қайта кўриб чиқилиши муҳим аҳамият касб этади. Чунки, сармоядорлар томонидан бизнес-режангизда хатоликлар аниқланса, ноқулай вазиятга тушиб қолишингиз мумкин.
Одатда бизнес-режада тижорат сирига оид маълумотлар келтирилганлиги боис, уларнинг тарқалишини назорат қилиш зарур. Сармоядор билан дастлабки учрашув чоғида унга фақатгина лойиҳа тўғрисида қисқача маълумот беринг. Салоҳиятли сармоядор лойиҳангизга қизиққанлигини билдирганидан сўнг, унга танишиш учун бизнес-режангизни тақдим этишингиз мумкин.
Ёки бўлмаса, бизнес-режада тижорат сирини ташкил этувчи маълумотлар мавжудлиги тўғрисида ўқувчиларни огоҳлантириш мақсадида сир тутиш тўғрисида келишув тузилиши мумкин. Ушбу келишувда бизнес-режа ва унинг маълумотларидан нусха кўчириш, бизнес-режани учинчи шахсларга бериш тақиқланиши ёки танишиб бўлгандан сўнг ҳужжатни муаллифга қайтариш зарурлиги ёзилиши мумкин.
Умуман олганда, бизнес-режа тузишдан олдин бир қанча тайёр бизнес-режалар билан танишиб чиқиш ва уларнинг бир-биридан фарқли жиҳатларини ўрганиш, ундан кейингина мустақил равишда бизнес- режа тайёрлашга киришиш тавсия этилади.