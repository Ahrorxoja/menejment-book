Бизнес-режанинг таркибий тузилмаси фаолият олиб бориладиган тармоқ, янги корхона ишга туширилаётганлиги ёки лойиҳанинг қайсидир босқичи амалга оширилаётганлигига боғлиқ ҳолда фарқланади. Шундай бўлсада, турли хил бизнес-режаларнинг умумий бўлган қисмлари мавжуд. Аксарият адабиёт ва қўлланмаларда бизнес-режада акс этиши лозим бўлган қуйидаги асосий бўлимлар келтирилади: резюме, корхона тавсифи, корхона тузилмаси, маркетинг, таклиф этилаётган товарлар ва хизматлар, ишлаб чиқариш жараёни, бозор ва рақобат, асосий ходимлар, таваккалчиликлар, ишлаб чиқариш ҳажми бўйича прогноз кўрсаткичлари, молиявий кўрсаткичлар ва бошқалар.
Юқоридагиларни инобатга олган ҳолда, янгидан фаолият бошлаётган тадбиркорлар томонидан ташкил этилаётган корхона учун бизнес-режа тузишда қуйидаги намунавий таркибий тузилмадан фойдаланиш тавсия этилади:
    1. Титул варағи
    2. Мундарижа
    3. Резюме
    4. Корхона тавсифи
    5. Маҳсулот ва хизматлар
    6. Бозор ва рақобатчилар таҳлили
    7. Маркетинг режаси
    8. Ишлаб чиқариш режаси
    9. Ташкилий тузилма ва ходимлар
    10. Таваккалчиликлар таҳлили
    11. Молиявий режа
    12. Иловалар
Албатта, лойиҳанинг йўналиши ва хусусиятларидан келиб чиқиб бизнес-режанинг намунавий таркибий тузилмасига зарур ўзгартириш ва қўшимчалар киритилиши мумкин.
Энди бизнес-режанинг намунавий таркибий тузилмасини бирма-бир кўриб чиқамиз.

1.Титул варағи.
Бизнес-режанинг титул варағи биринчи галда кўзга ташланишини инобатга олиб, уни дид билан расмийлаштиришга алоҳида эътибор қаратиш зарур. У ўқувчида корхона келгусидаги мақсадларини амалга оширишга тайёр эканлиги ва бунга жиддий киришганлиги тўғрисида фикр уйғотиши лозим.
Титул варағи ортиқча безаклардан холи бўлган ҳолда фақат корхона тўғрисидаги зарур бирламчи маълумотларни акс эттириши керак. Хусусан, титул варағида корхонанинг тўлиқ фирма номи, логотипи (агар мавжуд бўлса), лойиҳа номи (яъни, бир жумлада лойиҳанинг моҳияти), корхонанинг юридик манзили, телефон рақами, электрон почтаси, интернет сайти (агар мавжуд бўлса), боғланиш учун масъул шахснинг исми-шарифи ва бизнес-режа тузилган сана кўрсатилади.

2. Мундарижа.
Фойдаланувчи ўзини қизиқтирган маълумотларни осонлик билан топа олиши учун мундарижада бизнес-режа бўлимларининг номлари, уларнинг тартиб рақами ва бетлари кўрсатилиши тавсия этилади.

3. Резюме.
Даставвал ўқиладиган бўлим бўлганлиги учун резюме жуда муҳим ҳисобланади. Унга ўзига хос кичик бизнес-режа сифатида қараш мумкин, чунки у бутун бизнес-режанинг мазмун-моҳиятини 2-3 бетда акс эттиради. Шунинг учун, резюме бизнес-режанинг бошланишида келтирилса ҳам, қолган барча бўлимлар якунига етказилгандан сўнг ёзилиши керак.
Ушбу бўлимнинг мақсади ўқувчини лойиҳага қизиқтира олиш ва уни қолган бўлимларни ҳам ўқишга ундашдан иборатдир. Агар бизнеснинг моҳияти ва мантиқини қисқа ва лўнда тарзда очиб бера олмасангиз, салоҳиятли сармоядор бизнес-режангизнинг қолган қисмини ўқимаслиги мумкин. Айнан резюме орқали сармоядорларда лойиҳа тўғрисида илк таассурот шаклланади ва бу лойиҳанинг келгуси тақдирига таъсир кўрсатади.
Резюмеда қуйидагилар акс эттирилади:
    • Бизнес-режанинг мақсади;
    • Корхона ва лойиҳа тўғрисида қисқача маълумот;
    • Ишлаб чиқариладиган маҳсулот (кўрсатиладиган хизмат)лар, уларнинг ўзига хос (ноёб) жиҳатлари ва мавжуд имкониятлар;
    • Талаб этиладиган молиявий ресурслар, шу жумладан ташқи манбалар ҳисобидан;
    • Салоҳиятли харидорлар, айрим мавжуд харидорларнинг тавсифи;
    • Рақобатчилар ва улардан фарқли жиҳатлар;
    • Асосий молиявий кўрсаткичлар;
    • Лойиҳанинг ижтимоий-иқтисодий аҳамияти (янги иш ўринлари яратилиши, аҳолига янги товар ва хизматлар таклиф этилиши, маҳаллий бюджет солиққа тортиш базасининг ҳамда рақобат муҳитининг кенгайиши ва ҳ.к.), экологик таъсири ва бошқалар.

4. Корхона тавсифи.
Ушбу бўлимнинг мақсади ўқувчини корхона тўғрисидаги маълумотлар билан таништириш, унинг ишончли эканлигига ва лойиҳанинг истиқболлилигига ишонтиришдан иборат.
Бўлимнинг тахминий таркиби қуйидагича:
    • корхонанинг ташкилий-ҳуқуқий ва мулкчилик шакли, таъсисчилар, ходимлар ва ҳамкорлар;
    • корхона жойлашган манзил, унинг бизнес учун қулай томонлари;
    • тармоқнинг қисқача тавсифи;
    • корхонанинг қисқа ва узоқ муддатли истиқболдаги мақсадлари ҳамда вазифалари;
    • лойиҳанинг моҳияти, уни амалга ошириш муддатлари ва босқичлари;
    • асосий ва қўшимча фаолият тури, ишлаб чиқариладиган маҳсулотлар (кўрсатиладиган хизматлар), етказиб берувчилар ёки истеъмолчилар билан олдиндан тузилган шартномалар (агар мавжуд бўлса);
    • ишнинг ўзига хос жиҳатлари (мавсумийлик, иш кунлари, иш вақти ва бошқалар);
    • танланган бизнес соҳасидаги шахсий тажриба ва бошқалар.
Ушбу бўлимда SWOT-таҳлил келтирилиши тавсия этилади. SWOT-таҳлил (инглиз тилидаги стренгтҳс, wеакнессес, оппортунитиес ва тҳреац сўзларининг бош ҳарфларидан олинган) стратегик режалаштириш усули бўлиб, унда лойиҳанинг кучли ва заиф томонлари ҳамда имкониятлар ва таҳдидлар кўрсатилади.
Кучли ва заиф томонлар – тадбиркор томонидан назорат қилиниши мумкин бўлган ва у таъсир кўрсата оладиган жиҳатлардир. Бу ерда қуйидаги омиллар таҳлили кўриб чиқилиши керак:
    • ташкилий (ташкилий-ҳуқуқий шакл, хусусий ёки ижарага олинган бино-иншоотларнинг мавжудлиги);
    • маркетинг (жойлашув, бозор ва унинг сегменти, рақобатчилар ва маҳсулотнинг рақобатбардошлик жиҳатлари);
    • хом ашё (маҳаллий хом ашё мавжудлиги ёки уни импорт қилиш зарурлиги, хом ашё қиймати);
    • техник (ишлаб чиқариш фондлари, уларнинг ҳолати);
    • молиявий (ўз маблағларининг мавжудлиги, ташқи манбалардан ресурслар жалб қилиниши зарурлиги);
    • кадрлар (етарли малака ва профессионал камчиликлар).
Имкониятлар ва таҳдидлар – тадбиркор назорати остида бўлмаган ва келгусида фаолият самарадорлигига таъсир кўрсатиши мумкин бўлган жиҳатлардир. Бунда қуйидаги омилларнинг инобатга олиниши муҳимдир:
    • иқтисодий муҳит (давлат томонидан кичик бизнеснинг қўллаб-қувватланиши, солиқ қонунчилиги);
    • сиёсий муҳит;
    • ижтимоий-маданий муҳит;
    • технологик муҳит;
    • демографик муҳит;
    • екологик муҳит ва бошқалар.

5. Маҳсулот ва хизматлар.
Мазкур бўлим мутахассис бўлмаган ўқувчи учун ҳам тушунарли ва аниқ тарзда ёзилиши муҳим бўлиб, унда ҳар бир маҳсулот (хизмат)нинг алоҳида таърифи келтирилади. Бўлимда қуйидагиларга эътибор қаратилади:
    • маҳсулот (хизмат)нинг номланиши ва қўлланилиш соҳаси;
    • маҳсулот (хизмат)нинг тавсифи ва ўзига хос (ноёб) жиҳатлари;
    • маҳсулот (хизмат)нинг рақобатбардошлиги, унинг рақобатчилар маҳсулот (хизмат)ларига нисбатан устун ва заиф томонлари;
    • патентлар ва муаллифлик ҳуқуқи масалалари, лицензия зарурлиги (ёки бунга ҳожат йўқлиги), сифат сертификати мавжудлиги;
    • маҳсулотнинг хавфсизлиги ва атроф-муҳитга таъсири, маҳсулотдан фойдаланиб бўлингандан сўнг уни утилизация қилиш масалалари ва бошқалар.

6. Бозор ва рақобатчилар таҳлили.
Бозор ва рақобатчиларни ўрганиш ҳар бир корхона учун ҳал қилувчи омил ҳисобланади. Чунки, у бозорда қандай маҳсулотлар мавжудлиги, истеъмолчиларга қўшимча нима кераклиги ва уларга қайси маҳсулотни таклиф қилиш мумкинлигини тушунишга ва умуман олганда, бизнес ғояни самарали амалга ошириш имконияти мавжудлигига ишонч ҳосил қилишга, қолаверса, муваффақияцизликка учрашдан ва ортиқча сарф-харажатлардан ҳимояланишга ёрдам беради. Бунинг учун тадбиркордан катта ҳажмдаги зарур маълумотларни тўплаш ва таҳлил қилиш талаб этилади.
Мазкур бўлим ўтказилган ўрганиш ва тадқиқотлар натижаларига асосланган ҳолда ёзилиб, унда қуйидаги масалалар ёритилади:
    • бозор ва унинг хусусиятлари;
    • бозор ҳажми ва унинг ўзгариши;
    • бозордаги эгалланиши кўзда тутилаётган улуш;
    • харидорлар, уларнинг маҳсулот (хизмат)га қўядиган талаблари ва ушбу талабларни қондириш бўйича имкониятлар;
    • асосий рақобатчилар, уларнинг кучли ва заиф томонлари;
    • рақобатнинг таъсири ва бошқалар.

7. Маркетинг режаси
Ушбу бўлим режалаштирилаётган сотиш ҳажмларига эришиш йўлларига бағишланган бўлиб, унда салоҳиятли сармоядорларнинг ишончи ва эътиборини қозонишга асосий эътибор қаратилади. Бу ерда маркетинг ва сотиш стратегияси, фойдаланиладиган маркетинг инструментларининг шарҳи келтирилади.
Хусусан, қуйидагилар тўғрисида сўз юритилади:
    • товар сиёсати;
    • нарх сиёсати;
    • маҳсулотни сотиш схемаси;
    • маҳсулотни сотиш (коммуникация) сиёсати ва бошқалар.

8. Ишлаб чиқариш режаси.
Бу бўлим ишлаб чиқариш билан боғлиқ асосий масалалар, зарур ресурслар ва ишлаб чиқариш жараёнининг тавсифига бағишланиб, маҳсулот (хизмат)ларни юқоридаги бўлимларда келтирилган сифат ва ҳажмларда тайёрлай олишга салоҳиятли сармоядорларни ишонтиришга хизмат қилади. Бўлимда қуйидагилар тўғрисида маълумот берилади:
    • бино-иншоотлар ва ер майдонлари;
    • инфратузилма ва коммуникациялар;
    • зарур асбоб-ускуналар, асосий хом ашё ва материаллар ҳамда уларни етказиб берувчилар;
    • ишлаб чиқариш жараёнининг тавсифи;
    • ишлаб чиқаришнинг экология ва меҳнат хавфсизлиги талабларига жавоб бериши ва бошқалар.

9. Ташкилий тузилма ва ходимлар.
Мазкур бўлимда корхонанинг ташкилий тузилмаси, “бошқарув-бўйсунув” тизими, бошқарув таркиби аъзолари (исми-шарифи, телефон рақами, электрон почтаси ва ҳар бирининг қисқача таржимаи ҳоли) ва ишлаб чиқариш персонали, уларнинг лавозим мажбуриятлари ва вазифалари, малакаси, қўшимча жалб этиладиган мутахассислар, ходимларни рағбатлантириш ва малакасини ошириш ҳамда бошқа тегишли масалалар хусусида сўз юритилади.

10. Таваккалчиликлар таҳлили.
Мазкур бўлим корхона фаолияти билан боғлиқ таваккалчиликларни ҳисобга олиш ва бошқаришга бағишланади. Бундай таваккалчиликлар ресурсларнинг бир қисмини йўқотиш, рақобат таъсирида прогноз қилинган сотиш ҳажмларига эриша олмаслик ва кўзланган даромадларни ололмаслик, қўшимча харажатларга олиб келувчи ноқулай ҳолатларнинг юзага келиш эҳтимолини англатади.
Бу ерда ушбу таваккалчиликлар таҳлил қилиниб, уларни вужудга келтирувчи омиллар, таваккалчиликлар юзага келадиган фаолият босқичлари кўрсатилади ва таваккалчиликларнинг кўлами баҳоланади. Шунга кўра, таваккалчиликларни камайтириш ва уларнинг таъсирини юмшатиш бўйича чора-тадбирлар белгиланади.
Дуч келиниши мумкин бўлган барча салбий оқибатларни аниқ белгилаб олиш мақсадида таваккалчиликларни уч турга бўлиш мумкин:
    •  тижорат (турли сабабларга кўра маҳсулотга талабнинг пасайиши, янги рақобатчиларнинг пайдо бўлиши, ҳамкорлар томонидан сифациз хом ашё, ускуналарнинг етказиб берилиши ёки уларнинг кечиктириб етказиб берилиши, материаллар ва эҳтиёт қисмларнинг, шунингдек ижара, транспорт, коммунал ва бошқа тўловларнинг қимматлашиши);
    •   молиявий (дебитор қарздорликнинг ортиши, кредитлар бўйича фоиз ставкаларининг ёки солиқ ставкаларининг оширилиши, қонунчиликнинг ўзгариши, валюта курсларининг тебраниши ва бошқалар);
    •  ишлаб чиқариш (ишчилар малакасининг етарли эмаслиги, яроқсиз маҳсулотлар ишлаб чиқарилиши, зарур ускуна, сифат назоратининг мавжуд эмаслиги, ёнғин, иш жойидаги бахциз ҳодисаларга олиб келувчи техника хавфсизлиги қоидаларига риоя қилмаслик ва бошқалар).
Табиийки, барча таваккалчиликларни олдиндан аниқлашнинг имкони йўқ. Лекин, бизнеснинг келгусидаги ривожи учун уларнинг олдиндан максимал даражада белгилаб олиниши мақсадга мувофиқ ҳисобланади.

10. Молиявий режа.
Мазкур бўлим бизнес-режанинг самарадорлигини рақамлар ва ҳисоб-китоблар орқали исботлаб берадиган қисм ҳисобланиб, кўпчилик ўқувчилар резюме билан танишгандан сўнг бошқа бўлимлардан олдин молиявий режани ўқиб чиқишади. Бу ерда ҳаққоний прогнозлар кўрсатилиши муҳим аҳамият касб этади. Ушбу бўлим қуйидаги асосий кўрсаткичларни назарда тутади:
    • лойиҳани молиялаштириш манбалари;
    • ишлаб чиқариш ҳажми прогнози;
    • ишлаб чиқариш харажатлари (хом ашё ва материаллар, бошқарув ходимлари ва ишчиларнинг иш ҳақи, хизмат сафари, ижтимоий суғурта ажратмалари ва бошқа харажатлари бўйича тўловлар, ижара ва сотиш харажатлари (маҳсулотларни ташиш, маркетинг, реклама харажатлари ва бошқалар), кредитлар бўйича тўловлар ва ҳ.к.);
    • товар (хизмат)лар таннархи ҳисоб-китоби;
    • сотиш бўйича прогноз кўрсаткичлари;
    • пул оқимлари ҳаракати прогнози;
    • фойда ва зарарлар;
    • молиявий баҳолашнинг оддий усуллари ёрдамида лойиҳанинг молиявий кўрсаткичлари таҳлили (молиявий барқарорлик, тўловга қобилиятлилик, рентабеллик, лойиҳанинг соф келтирилган (жорий) қиймати кўрсаткичлари, қоплаш муддати ва бошқалар).

12. Иловалар.
Иловалар ҳам бизнес-режанинг муҳим қисми ҳисобланиб, ҳамкорлар ва сармоядорларга турли қўшимча материалларни беради.
Бизнес-режага корхонага оид ҳужжатлар (давлат рўйхатидан ўтганлик тўғрисидаги гувоҳнома, таъсис ҳужжатлари ва бошқалар), зарур жадваллар, графиклар ва диаграммалар, жойлашув бўйича схемалар, мавжуд сертификатлар, лицензиялар ва дипломларнинг нусхалари, муҳим келишувлар ва шартномалар, мутахассислардан олинган хулосалар ва тавсиялар ҳамда бошқа зарур маълумотлар илова қилинади. Иловаларнинг ҳажми меъёрида бўлиши керак.
