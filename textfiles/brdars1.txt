Бизнесни режалаштириш янги бизнесни ташкил этиш йўлидаги муҳим бўғин ҳисобланади. Бизнес-режа – бу корхонанинг келгуси фаолиятидаги барча муҳим жиҳатларни тавсифловчи, дуч келиниши мумкин бўлган муаммоларни таҳлил қилувчи ва ушбу муаммоларни ҳал этиш йўлларини белгиловчи ҳужжатдир.
Тўғри шакллантирилган бизнес-режа “ўйланган иш сармоя киритишга арзийдими ҳамда у сарфланган куч ва маблағларни қоплайдиган даромад келтирадими?” деган саволга аниқ жавоб демакдир.
Пухта ва сифатли ишлаб чиқилган бизнес-режа тадбиркор учун ҳам, сармоядорлар учун ҳам ҳал қилувчи аҳамият касб этади. Одатда, банклар ва сармоядорлар молиялаштиришга арзийдиган лойиҳаларни танлаш учун мукаммал бизнес-режа талаб қилишади. Уларни фойда келтирадиган бизнес ғояга ишонтира олиш учун тадбиркорлар бизнес-режани тайёрлашга етарли вақт ва куч-ғайрат сарфлашларига тўғри келади. Мукаммал даражада шакллантирилган бизнес-режа тадбиркорларга нафақат молиявий ресурсларни жалб қилишга ёрдам беради, балки дастлабки босқичдаёқ бизнесни амалга оширишдаги муҳим стратегик йўналишларни аниқ белгилаб олиш имконини беради ҳамда қайси усуллар орқали ва қандай ресурслар ҳисобига қўйилган мақсадларга эришилмоқчи эканлигини тавсифловчи ўзига хос “йўл харитаси” вазифасини ўтайди.
Бундан ташқари, тўғри тузилган бизнес-режа мақбул бизнес ғоя ишлаб чиқилганлигига ва уни амалга ошириш имконияти мавжуд эканлигига ишонч ҳосил қилиш имконини беради. Қолаверса, бизнес-режа ходимлар учун уларнинг истиқболдаги вазифаларини тушунишга ёрдам беради.
Шунинг учун, янгидан фаолият бошлаётган тадбиркор учун бизнес-режа тузиш тартибини пухта ўзлаштириш муҳим ҳисобланади. Албатта, бу ишда маслаҳатчилар ва мутахассислар кўмагидан фойдаланиш мумкин. Лекин, консалтинг фирмалари сифатли бизнес-режа тузиб бериш учун яхшигина ҳақ талаб қилишларини инобатга оладиган бўлсак, бу ишни минимал харажатлар ҳисобига ўзингиз амалга оширганингиз маъқул эмасми? Қолаверса, бизнес-режангизни шахсан ўзингиз ишлаб чиқсангиз, келгуси фаолиятингизни моделлаштириш имкониятига эга бўласиз, шунингдек иродангизнинг мустаҳкамлигини ҳамда ғоянгизнинг пишиқлигини яна бир бор синовдан ўтказасиз.
Қуйида бизнес-режа ишлаб чиқишда эътибор қаратилиши лозим бўлган асосий жиҳатлар ва унинг таркибий тузилмасига батафсил тўхталиб ўтамиз.
